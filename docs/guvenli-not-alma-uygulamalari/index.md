---
title: "Güvenli Not Alma Uygulamaları"
icon: material/notebook-multiple
---

# Notlarınızı Koruma Altına Alın: Gizlilik Dostu Not Alma Uygulamalarını Keşfedelim!

Bugünlerde hepimizin aklında aynı soru var: Dijital notlarımızı nasıl daha güvenli tutabiliriz? Evet, bu notlar bizim için oldukça değerli; çünkü içlerinde aklımıza gelen her türlü fikir, projelerimiz ve belki de gelecek planlarımız yer alıyor. Öyleyse, bu değerli bilgilerimizi korumak için ne yapabiliriz? Cevap basit: Gizlilik ve güvenlik odaklı uygulamalar kullanmak.

Teknoloji her geçen gün ilerliyor ve bu ilerleme ile birlikte yapay zeka ve veri madenciliği gibi kavramlar, hayatımızın bir parçası haline geliyor. Fakat bu gelişmeler, kişisel verilerimizin korunması konusunda da yeni sorumluluklar getiriyor. İşte bu yüzden, notlarımızı sakladığımız uygulamaların, sadece bugünümüzü değil, yarınımızı da koruyabilecek özelliklere sahip olması gerekiyor.

## Peki Hangi Uygulamaları Kullanmalıyız?

### [1. Standard Notes](https://standardnotes.com/)

Standard Notes, sadeliğin ve güvenliğin mükemmel uyumunu sunuyor. Her yerde uçtan uca şifreleme ile notlarınız sadece size özel kalıyor. Sadelikten yana olanlar, buraya!

Standardnotes ücretli sürümünde markdown, kod, görevler ve yapılacaklar, iki faktörlü doğrulama kodlarını saklama, özel temalar gibi birçok ekstra özellik sunmakta.

Buna alternatif olarak topluluk tarafından oluşturulmuş editör ve temaları ücretsiz olarak kullanabilirsiniz. Detaylı bir liste için bu [sayfaya](https://github.com/jonhadfield/awesome-standard-notes) bakın.

### [2. Notesnook](https://notesnook.com/)

Notesnook bu alana nispeten yeni giriş yapmış bir uygulama olmasına rağmen kısa sürede çok popüler hale ve kullanışlı bir uygulama olmayı başardı.

Kullanıcı dostu arayüzü ve Evernote, OneNote gibi uygulamalardan kolayca geçiş yapabilmeniz için tasarlanmış içe aktarma özelliği ile notlarınızı sorunsuz bir şekilde taşıyabilirsiniz. Standardnotes ile karşılaştırıldığında ücretsiz sürümünde daha cömert cömert davrandığını ve daha fazla özellik sunduğunu not etmeden geçmeyelim.

### [3. Joplin: Açık Kaynak Kodlu Evernote Alternatifi](https://joplinapp.org/)

Evernote'a alışmış olanlar ama açık kaynak kodlu alternatif arayanlar için Joplin biçilmiş bir kaftan. Açık kaynaklı olması, markdown desteği ve uçtan uca şifreleme desteği ile ile notlarınızı hem güvende tutar hem de istediğiniz bulut sağlayıcısında saklamanıza olanak tanır.

Örneğin; bir dropbox hesabı kullanarak notlarınızı ücretsiz olarak tüm cihazlarınızla eşitleyebilirsiniz. Uçtan uca şifreleme özelliğini [aktif](https://joplinapp.org/help/apps/sync/e2ee/) hale getirdiğinizde Joplin bulut sunucusuna göndereceğiniz tüm verileri şifreleyerek gönderir. Üstelik sadece birkaç [adımda](https://joplinapp.org/help/apps/sync/) bu ayarlamalar yapılabiliyor.

Uygulama tamamen ücretsiz. Ancak Joplin tarafından geliştirilen ve kendi sunucuları üzerinden otomatik eşitleme sağlayan özelliği kullanmak isterseniz, basic veya pro paketlerinden birisini seçebilirsiniz.

## Biraz Daha Derine İnmeye Ne Dersiniz?

Özellikle Notion gibi daha güçlü uygulamalar kullanıyor, ancak dijital gizliliğe önem veren uçtan uca şifrelemeli programlar arıyorsanız buraya.

### [4. Anytype: Kontrolü size geri veren Güçlü bir Notion rakibi!](https://anytype.io)

Notion'un fonksiyonelliklerini arıyor ama gizlilik konusunda daha fazlasını istiyorsanız, Anytype tam size göre. Notion'a kıyasla, Anytype verilerinizi yerel olarak saklamanıza ve uçtan uca şifreleme ile korumanıza olanak tanıyor, yani notlarınız ve projeleriniz sadece sizin erişiminizde.

Anytype, blok tabanlı yapısı ile içeriklerinizi özgürce düzenlemenize imkan verir. Yazılardan görsellere, her türlü içeriği kendi yaratıcılığınız doğrultusunda şekillendirebilirsiniz. Özelleştirilebilir yapıları ile kendi veri yönetim sisteminizi oluşturabilir, Notion'daki esnekliği gizlilikle birleştirebilirsiniz. Anytype, gizlilik odaklı kullanıcılar için ideal bir Notion alternatifidir. Tek dezavantajı, yeni başlayanlar için alışmak biraz zaman alıyor.

### [5. Obsidian: Bilgi Ağınızı Genişletin](https://obsidian.md/)

Obsidian bu listede açık kaynak kodlu olmayan tek uygulama. Fakat notlarınızı kendiniz istediğiniz bir platforma yedekleyebilirsiniz. Eğer Mac ve iPhone kullanıcısı iseniz ve [İleri Düzey Veri Koruma](https://support.apple.com/tr-tr/108756)'yı aktifleştirdiyseniz, notlarınızı icloud üzerinden uçtan uca şifrelemeli olarak eşitleyebilirsiniz.

Veya notlarınıza telefonda ulaşmaya ihtiyacınız yoksa, notlarınızın kayıt yerini yerel disk yerine proton drive veya tresorit gibi bir güvenli bir bulut sağlayıcısı klasörlerini seçerek notlarınızı daima güncel tutabilirsiniz.

> Dijital dünyada güvenlik ve gizlilik artık bir tercih değil, bir zorunluluk. Bu uygulamalar, notlarınızı güvende tutmanın yanı sıra, düşüncelerinizi daha iyi organize etmenize de yardımcı olacak. Hangi uygulamayı seçerseniz seçin, gizliliğinize ve güvenliğinize önem verdiğiniz sürece, doğru yoldasınız.
> 
> Gizli Kalsın.
