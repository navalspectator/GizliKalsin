---
title: "Anlık Mesajlaşma Uygulamaları"
icon: simple/openvpn
---


# VPN'ler Hakkında Bilmeniz Gerekenler

## VPN Nedir?

Sanal Özel Ağ (VPN), ağınızı dünyanın başka bir yerinde çıkış yapacak şekilde genişleten bir araçtır. İnternet trafiğinizi başka bir konumda bulunan bir sunucuya yönlendirerek, İnternet Servis Sağlayıcınızın (ISS) çevrimiçi etkinliğinizi izlemesini zorlaştırır.

## VPN Kullanmak Hangi Durumlarda Faydalıdır?

- Sansürü atlamak
- İnternet trafiğinizi ve indirmelerinizi ISS'nizden ve telif haklarıyla ilgili kuruluşlardan gizlemek.
- IP adresinizi üçüncü taraf web siteleri ve hizmetlerden gizlemek ve IP tabanlı izlemeyi önlemek.
- Özellikle havaalanı ve kafeler gibi halka açık Wi-Fi ağlarında gizlilik ve güvenliği sağlamak.
- Coğrafi kısıtlamaları olan web sitelerine (örneğin, Netflix) ve yayın hizmetlerine sınırsız erişim sağlamak.

## VPN Kullanmalı mıyım?

Bu tamamen ne elde etmek istediğinize bağlıdır. Çoğu durumda, VPN kullanmak, riskleri ISS'nizden VPN sunucusuna kaydırır ve IP adresinizi gizler, bu nedenle genellikle faydalı olabilir. Bununla birlikte, VPN'lerin, verilerinizi cihazınız ve VPN sunucusu arasındaki bağlantı dışında şifrelemesi mümkün değildir, yani VPN ağına bağlandığınızdan ve ağ ayarlarınızın düzgün yapılandırıldığından emin olmanız gerekmektedir.

## VPN'ler ne zaman Gereksizdir?

Bir VPN kullanmak, bankanızın web sitesine giriş yapma gibi bilinen kimliğinizle işlem yaptığınız durumlarda faydalı olmayabilir. Bu, istenmeyen e-posta ve dolandırıcılık tespit sistemlerinin tetiklenmesine, yani bol bol robot musun sorusunun sorulmasına neden olabilir.

## VPN'ler ve Anonimlik: Bir VPN beni %100 anonim yapabilir mi?

Hayır, sadece bir VPN kullanmak %100 anonimlik sağlayamaz. IP adresinizi gizleyebilir ve trafiğinizi şifreleyebilir, ancak tarayıcı parmak izlemesi, ödeme yöntemlerinin VPN sağlayıcınıza bağlantısı gibi çevrimiçi anonimliği ortadan kaldıran diğer yöntemlere karşı koruma sağlayamaz. Ama unutmayın ki çoğu durumda anonim olmaya değil [**çevrimiçi gizliliğe**](https://gizlikalsin.com.ibrave.host/temel-kavramlar/) ihtiyaç duyarız.

## Neden çoğu ücretsiz VPN tehlikelidir?

Farklı ülkelerde VPN sunucuları açmak ve işletmek maaliyetlidir. Dolayısıyla ücretsiz sağlanacak bu hizmetin arkasındaki kuruluşları bilmek çok önemlidir.

- Çoğu ücretsiz VPN, Çin şirketlerine aittir ve bunlardan bazıları kötü amaçlı faaliyetlerde bulunur.
- Kullanıcı etkinliğinizi izleyerek ve verileri üçüncü taraflarla paylaşarak gelir elde etmeye çalışabilirler.
- Yapılan çalışmalar, ücretsiz VPN'lerin büyük bir yüzdesinin kullanıcı verilerini sızdırdığını göstermiştir. 2016 yılında yapılan bir [araştırma](https://research.csiro.au/ng/wp-content/uploads/sites/106/2016/08/paper-1.pdf), ücretsiz Android VPN uygulamalarının %84'ünün kullanıcı verilerini sızdırdığını bulmuştur.

Sonuç olarak, bir VPN'nin size nasıl fayda sağlayabileceğini tam olarak anlamak, VPN hizmeti sunan şirketi araştırmak ve sıkça youtuber'lar tarafından reklamı yapılan VPN'lerden kaçınarak belirli kriterleri karşılayan güvenilir VPN firmalarını seçmek, çevrimiçi gizliliğinizi korumak için son derece önemlidir.

## VPN seçerken dikkat edilmesi gereken kriterler?

**Zorunlu Kriterler**

- VPN uygulamalarının açık kaynak kodlu olması,
- Güvenilir güvenlik firmaları tarafından bağımsız güvenlik denetlemelerinin yapılması
- OpenVPN, Wireguard gibi modern protokolleri desteklemesi,
- Şeffafiyete önem vermesi ve yanıltıcı reklamlardan kaçınması
- (Mükemmel) **[İleriye Dönük gizlilik](https://en.wikipedia.org/wiki/Forward_secrecy)** protokolünün kullanılması
- Kripto Para ile Ödeme Kabul Etmesi
- Bağlantı kesme özelliği (Kill Switch)
- Güçlü Şifreleme Algoritmaları Kullanılması

**İsteğe Bağlı Kriterler**

- [Uzaktan port yönlendirme](https://en.wikipedia.org/wiki/Port_forwarding#Remote_port_forwarding) özelliği (P2P ağlarının kullanılması durumunda faydalıdır.)
- Çoklu bağlantı seçeneği (Multi-hop)

## Belirlediğimiz kriterler doğrultusunda tavsiye ettiğimiz VPN'ler:

### 1. [ProtonVPN](https://protonvpn.com/tr)

ProtonVPN, İsviçre merkezli VPN hizmeti sağlayıcısıdır. 67 farklı ülkede sunucuları bulunmaktadır. Diğer yazılarımızda tavsiye ettiğimiz Protonmail, Proton Calendar, Proton Pass, Proton Drive ve SimpleLogin gibi hizmetleri de sağlayan Proton şirketi tarafından geliştirilmiştir. Tavsiye ettiğimiz VPN'ler içerisinde ücretsiz hesaplara herhangi bir kota kısıtı getirmeyen tek firmadır. 

### 2. [Windscribe](https://tur.windscribe.com/)

Windscribe, Kanada kökenli bir VPN hizmeti sağlayıcısıdır. 63 farklı ülkede sunucuları bulunmaktadır. Email adresi ile kaydolmanız durumunda aylık 10 gb ücretsiz kullanım hakkı vermektedir. Uzaktan port yönlendirme özelliği (Port forwarding) bulunmaktadır.

### 3. [Mullvad](https://mullvad.net/tr)

Mullvad İsveç kökenli bir VPN sağlayıcısıdır. İsveç'de gelen gözetleme yasalarına tepki olarak kurulmuştur. Mullvad aynı zamanda Tor projesi ile birlikte geliştirdiği Mullvad Browser'ı geliştirmektedir. Kayıt olabilmek için email, kullanıcı adı vs. gerekmez. Ücretsiz versiyonu yoktur.

### 4. [IVPN](https://www.ivpn.net/)

IVPN Gibraltar merkezli bir VPN sağlayıcısıdır. 35 farklı ülkede sunucuları bulunmaktadır. Kayıt olabilmek için email, kullanıcı adı vs. gerekmez. Ücretsiz versiyonu yoktur.

### 5. [Orbot](https://guardianproject.info/apps/org.torproject.android/)

Orbot, mobil cihazlar için geliştirilmiş ücretsiz ve açık kaynaklı bir VPN uygulamasıdır. Orbot cihaz trafiğini sadece Tor ağı üzerinden yönlendirir. Dolayısıyla bağlantı hızı çok yavaştır ve bazı sitelerde bloklanma ve spam olarak algılanma ihtimali vardır.

Eğer sadece internette güvenle gezinmek istiyor ve mobil tarayıcı dışında diğer uygulamalarınızın tor ağı üzerinden şifrelenmesine ihtiyaç duymuyorsanız, tor browser'ın [android](https://www.torproject.org/tr/download/#android) uygulamasını veya iOS için [Onion](https://support.torproject.org/tormobile/tormobile-3/) Browser uygulamasını kullanabilirsiniz.
