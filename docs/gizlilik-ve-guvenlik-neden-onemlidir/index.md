# Gizlilik ve Güvenlik Neden Önemlidir?

Gizlilik ve güvenlik, 7'den 70'e internet veya akıllı cihaz kullanan herkes için günlük hayatın ayrılmaz ve çok önemli bir parçasıdır. Akıllı telefonlar, dizüstü bilgisayarlar ve internet gibi teknolojilerin yaygınlaşması, kişisel bilgilerimizi ve dijital dünyada bıraktığımız izleri her zamankinden daha erişilebilir hale getirmiştir. Daha da önemlisi kullandığımız cihaz ve uygulamaların bizden hangi verileri topladığını ve bu verilerle bizim hakkımızda nasıl tahminler yapabileceklerini ve bunları nasıl sattıkları hakkında çok az fikir sahibiyiz.

Bundan 20-30 yıl önce yasal olmayan bir telefon dinlemesinin yapılması büyük yankı uyandırırken bugün birçoğumuz kullandığımız basit uygulamaların bile kamera, mikrofon, konum, fotoğraf arşivi, hatta ve hatta bedensel hareketlerimizi takip etmek için izin istemesine karşılık biz sadece evet demekten başka çok birşey yapamıyoruz.

Özellikle devletler ve büyük teknoloji şirketleri tarafından uygulanan kitlesel gözetleme teknikleri ve teknolojileri, gizliliğin önemini daha da artırmıştır. Maalesef son 5-10 yılda gelişen teknolojiler ile birlikte büyük küçük birçok şirket kişisel verilerimizi toplamak, bunları işlemek ve satmak için adeta bir yarış içerisine girmişlerdir. Artık, girdiğimiz tüm siteler önümüze (zorunlu) izin menüleri koyuyor. Detaylarını öğrenmek için ise ortalama bir insanın anlamayacağı, anlasa bile okumayacağı şekilde karmaşık ve uzun Gizlilik Politikaları veya Aydınlatma  Metinleri, verilerinizi topladıktan sonra her türlü amaç için satabileceklerine dair izin verdiğimizi ifade ediyorlar.

Bazı genel bilinen örnekler vermek gerekirse, yapılan araştırmalar gösteriyor ki sosyal medya ile büyüyen nesiller 2 kat fazla intihar ediyor, depresyon oranları gittikçe artıyor. Yetişkinlerde ise toplumsal kutuplaşma had safhada, karşıt görüşte olanlar birbirini hiç duymuyor. Hatta daha da ötesi ABD, İngiltere gibi ülkelerde vatandaşların verilerinin toplanması ile seçimler manipüle ediliyor. Bu ülkeler şanslılar arasında sayılabilir, çünkü skandallar bu ülkelerde patlak verdiği ve soruşturmalar açıldığı için bu ülkeleri ismen biliyoruz, ama direk bahse konu şirket içindeki tanıklar bu manipülasyonun, dünyada en az 50-60 ülkede daha gerçekleştirildiği söylüyor, ancak isimlerini alenen açıkla(ya)mıyor.

Kaynak: [NBC](https://www.nbcnews.com/news/us-news/social-media-contributing-rising-teen-suicide-rate-n812426)

Ayrıca, gizlilik, insanların kişisel hayatları üzerinde kontrol sahibi olmalarını sağlar. İnternet üzerinde erişilen çok fazla bilgi, kişisel verilerin nasıl kullanılacağını kontrol etmekte zorluk çekebilmemize neden olabilir. Gizlilik, kişisel bilgilerimize kimin erişebileceğini ve nasıl kullanılacağını belirleme imkanı verir ve kişisel hayatlarımız üzerinde kontrol sahibi olmamıza yardımcı olur.

Sonuç olarak, gizlilik bireysel özgürlüklerin korunmasını sağlar ve dijital gözetim uygulamaları, gizliliğin önemini daha da vurgular.

Peki tablo bu kadar karamsar mı, ortalama bir vatandaş olarak ne yapabiliriz? Bunun için ["Yalnız değilsiniz ve bir çözüm var"](https://gizlikalsin.com/yalniz-degilsiniz-ve-bir-cozum-var/) başlıklı yazımızı okuyabilirsiniz.

**Önemli Not: Gizlilik Tamamen Anonim Olmak Değildir ve birçoğumuz anonim olmaya değil GİZLİLİĞE ihtiyaç duymaktayız.**

Anonimlik ile gizlilik bazen karıştırılıyor. Örneğin üç aşağı beş yukarı evlerimizde aynı şeyleri yapıyoruz, ama hepimiz kapılarımızı kapatıyor, perdelerimizi çekiyoruz. İçeride neler yaptığımız bilinmese de, o ev ve adresin bize ait olduğu biliniyor.

Dolayısıyla burada bahsettiğimiz konu özel hayatın gizliliğinin dijital versiyonu. Her ne kadar yazdıklarımız size bir başlangıç noktası sağlasa da yüzde 100 anonim olmak ciddi bir uğraş ve efor gerektirmektedir. Tam anlamıyla anonim olmaya ihtiyaç duyduğunuza eminseniz, ciddi bir araştırma yapmalı ve yüksek bir efor harcamalısınız.
